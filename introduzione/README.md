# Introduzione

Solitamente ci riferiamo ad un filtro come a qualcosa che possa modificare il suono, ma anche un'immagine, in qualche modo. Non siamo però immediatamente portati a pensare agli strumenti che utilizziamo come filtri, ma lo sono. Microfono e macchina fotografica, altoparlante e proiettore, sistemi di rappresentazione e visualizzazione, il più delle volte considerati neutri, privi di effetto, rappresentano giusto l'inizio del problema. Ancora, potremmo dire che comunichiamo filtrando. I diversi suoni vocalici sono prodotti principalmente cambiando la forma della cavità orale, ovvero le risonanze e di conseguenza le caratteristiche di filtraggio del tratto vocale. Cambiando il volume di qualcosa, filtriamo. Nondimeno ci sono momenti, nella nostra quotidianità, di filtraggio incontrollato, indesiderato, ambienti che mascherano o assorbono, ombre e luci che scompaiono. Il pensiero, un filtro?

La sperimentazione sull'implementazione digitale dei filtri applicati al suono risale ai primi anni 50. Diverse fasi di sviluppo matematico e concettuale ne hanno permesso solo dagli anni 60 una vera teorizzazione e poi una semplice implementazione. Solo dagli anni 80 sono state possibili implementazioni digitali in tempo reale per un utilizzo musicale.

> Un filtro digitale è un processo di calcolo o un algoritmo attraverso il quale un segnale digitale o una sequenza di numeri \(la sequenza di entrata\) è trasformata in una seconda sequenza di numeri denominata segnale digitale di uscita. \[Rabiner 1972\]

In questo senso quindi ogni strumento digitale con un'entrata ed un'uscita è un filtro digitale. Comunemente l'uso del termine _filtro_ descrive un dispositivo in grado di amplificare o attenuare porzioni di spettro. Ma anche riverberi e linee di ritardo sono filtri, questo dovrebbe suggerirci l'idea che un filtro può modificare lo spettro di un segnale entrante, ma anche la sua struttura temporale, sia su una scala molto piccola che su una molto ampia e che quindi struttura spettrale e struttura temporale di un segnale sono in relazione diretta tra loro.



